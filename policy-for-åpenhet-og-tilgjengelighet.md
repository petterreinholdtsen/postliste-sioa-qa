Fra
<URL: http://webhttp.sio.no/files/info/files/postlister/Apenhetspolicy_SiO_web.pdf >

Policy for åpenhet og tilgjengelighet
=====================================

Målbilde
--------
SiO skal være en åpen og tilgjengelig organisasjon for studentene og
våre øvrige omgivelser. Det er et særlig mål å synliggjøre
studentstyringen.

Prinsipper for åpenhet
----------------------
SiO skal praktisere åpenhet gjennom å tilgjengeliggjøre
informasjon. Dette skal gjøres på følgende måte:

 * Tilgjengeliggjøre møteplan, sakslister og referater fra
   hovedstyrets møter på sio.no.

 * Aktivt formidle nyheter og informasjon fra SiOs hovedstyre og
   delstyrer.

 * Gi en definert innsynsrett i vår korrespondanse med omgivelsene ved
   å publisere postlister ukentlig. Interesserte kan be om innsyn i
   dokumentene. SiO skal gi omgivelsene rett til innsyn i inn- og
   utgående dokumenter med enkelte unntak.

Postlister
----------
Postlistene genereres fra det elektroniske dokumentsystemet eDocs.

Postlistene skal inneholde korrespondanse SIO har med
samarbeidspartnere, privatpersoner, medlemsinstitusjoner, myndigheter
og andre.

Postlisten publiseres ukentlig på sio.no under punktet ”Presse”.

Listene skal inneholde all inn- og utgående post som er journalført
uken før.

Unntak fra innsynsretten
------------------------
Dokumenter i forbindelse med følgende er unntatt innsyn:

 * Tvister
 * Ansettelsessaker
 * Personalsaker
 * Budsjettsaker
 * Anskaffelser
 * Forhandlinger
 * Øvrige forretningsmessige forhold

I tillegg vil alle dokumenter som inneholder taushetspliktig eller
sensitiv informasjon være unntatt.

SiO skal vurdere å gi innsyn i dokumenter som kan unntas innsyn.

Innsyn
------
Begjæring om innsyn rettes til post@sio.no. Det må henvises til
hvilket dokument det kreves innsyn i. Henvisningen bør innholde
dokumentnummer eller dokumentnavn.

Dokumentleder forelegger begjæringen for innsyn til ansvarlig for dokumentet.

Begjæringen skal behandles og besvares snarest og senest innen 3
virkedager etter at den er mottatt. Dokumentet det kreves innsyn i
oversendes elektronisk. Dersom det ikke gis innsyn skal dette
begrunnes.

Klager på avslag om innsyn
--------------------------
Avslag på forespørsel om innsyn kan innklages til SiOs klageorgan. Klage sendes
post@sio.no.

SiOs klageorgan har følgende medlemmer: leder for tjenesteområdet som
eier det aktuelle dokumentet, kommunikasjonsdirektør,
organisasjonsdirektør, en studentrepresentant fra SiOs hovedstyre og
en representant fra Velferdstinget, eller medlemmets stedfortreder.

Klagesaker skal behandles innen 2 uker.
